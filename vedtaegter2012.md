# VEDTÆGTER FOR PROSA/STUD

## §1 NAVN OG HJEMSTED

### Stk. 1.
Foreningens navn er PROSA/STUD, med tilhørende payoff
"Fagforening af It-studerende".

### Stk. 2.
Foreningens hjemsted er Odense.

## §2 FORMÅL

### Stk. 1.
Foreningens formål er at varetage medlemmernes faglige, uddannelsesmæssige,
økonomiske og sociale interesser som studerende på et partipolitisk uafhængigt
grundlag.

### Stk. 2.
Foreningens formål er desuden at lette overgangen mellem studiesituationen og
arbejdsmarkedet gennem styrkelse af kontakten mellem studiestederne og PROSAs
andre lokalafdelinger.

## §3 TILHØRSFORHOLD

### Stk. 1.
Foreningen er tilsluttet PROSA – Forbundet af It-professionelle.

### Stk. 2.
Foreningen er underlagt PROSAs vedtægter.

## §4 MEDLEMSKAB

### Stk. 1.
Aktivt medlemskab af foreningen kan opnås af personer, der er optaget på en
SU-berettiget ungdoms- eller videregående uddannelse eller anden offentligt
støttet uddannelse indenfor PROSAs optageområde.

### Stk. 2.
Optagelse sker ved indmeldelse via hjemmesiden, henvendelse til PROSAs
sekretariater eller gennem en tilknyttet lokalorganisation, der har aftale om
at kunne optage medlemmer til PROSA/STUD.  Tvivlsspørgsmål afgøres af
bestyrelsen.

## §5 KONTINGENT

### Stk. 1.
Der opkræves ikke kontingent til PROSA/STUD.

## §6 STRUKTUR

### Stk. 1.
PROSA/STUDs arbejde udføres gennem følgende organer:
- Generalforsamlingen.
- Bestyrelsen.

## §7 GENERALFORSAMLING

### Stk. 1.
Generalforsamlingen er foreningens øverste myndighed.

### Stk. 2.
Ordinær generalforsamling afholdes hvert år i efteråret. Tid og sted for
generalforsamlingen offentliggøres ved annoncering i Prosabladet, e-mail eller
i en anden publikation, der udsendes til alle medlemmer, således at dette er
medlemmerne i hænde senest 3 uger forinden. Dagsorden, vedlagt bestyrelsens
beretning og forslag til arbejdsplan samt evt. indkomne forslag og
vedtægtsændringer udsendes senest en uge før generalforsamlingen, til de
medlemmer af foreningen, som på forhånd har tilmeldt sig.

### Stk. 3.
Forslag, som ønskes behandlet af generalforsamlingen, skal være indsendt til
bestyrelsen senest 14 dage før generalforsamlingen.

### Stk. 4.
Dagsordenen for den ordinære generalforsamling skal omfatte følgende punkter:
a) Valg af dirigent og referent.
b) Godkendelse af beslutningsdygtighed.
c) Bestyrelsens beretning.
d) Fremlæggelse af det reviderede regnskab.
e) Bestyrelsens fremlæggelse af arbejdsplan.
f) Behandling af og afstemning om indkomne forslag.
g) Bestyrelsens forslag til budget.
h) Valg af bestyrelse.
i) Valg af bestyrelsessuppleanter.
j) Valg af revisor.
k) Valg af revisorsuppleant.
l) Valg af supplerende delegerede til PROSAs delegeretforsamling.
m) Eventuelt.

### Stk. 5.
Generalforsamlingens afgørelser træffes ved almindeligt
stemmeflertal blandt de fremmødte. Dog gælder særlige
afstemningsregler ved:
a) Vedtægtsændringer, jvf. § 13.
b) Foreningens opløsning, jvf. § 14, stk. 7.

### Stk. 6.
Ekstraordinær generalforsamling afholdes når:
a) Bestyrelsens flertal ønsker det.
b) En generalforsamlings flertal finder det
nødvendigt.
c) Mindst en tredjedel af foreningens medlemmer
skriftligt fremsætter krav herom til bestyrelsen.
Indkaldelse skal ske med mindst 1 uges varsel og senest i løbet af 2
måneder.

## §8 BESTYRELSEN

### Stk. 1.
Bestyrelsen består af 6-12 personer. Valget foretages på den
ordinære generalforsamling, og alle aktive medlemmer er valgbare.

### Stk. 2.
Bestyrelsen varetager det koordinerende arbejde og er ansvarlig for
løsning af de opgaver, som generalforsamlingen fastlægger.

### Stk. 3.
På første møde efter valget konstituerer bestyrelsen sig. Herunder vælges
repræsentant og 1 eller 2 suppleanter til PROSAs hovedbestyrelse. Bestyrelsen
kan foretage nyudpegning af såvel repræsentant som suppleanter, hvis det findes
nødvendigt for at opretholde kontakten til PROSAs hovedbestyrelse.

### Stk. 4.
Bestyrelsen fastsætter selv sin forretningsorden og kan nedsætte udvalg og
f.eks. redaktion for medlemsblad.

### Stk. 5
Ifald den af generalforsamlingen valgte bestyrelse ser behov for at supplere
sig selv for at bevare kontinuitet og indflydelse, ved enten at udskifte eller
invitere nye bestyrelsesmedlemmer, vil disse indgå på lige vilkår med de af
generalforsamlingen valgte bestyrelsesmedlemmer, indtil næstkommende
generalforsamling.
Alle bestyrelsesmedlemmer kan lade sig supplere af andre, uden bestyrelsens
godkendelse. Tilføjelse og invitation af nye medlemmer som ikke supplerer
tidligere bestyrelsesmedlemmer, skal godkendes af simpelt stemmeflertal i
bestyrelsen.

## §9 REPRÆSENTATION I DELEGERETFORSAMLINGEN

### Stk. 1.
Foreningen repræsenteres i Landsforeningen PROSAs delegeretforsamling efter
bestemmelserne i PROSAs vedtægter.

### Stk. 2.
Hvert studiested har ret til at vælge det antal delegerede som antallet af
medlemmer på studiestedet berettiger til svarende til delegeretkvoten fastlagt
i PROSAs vedtægter.

## § 10 MØDE- OG TALERET

### Stk. 1.
Til alle møder i foreningens organer har ethvert medlem møde- og taleret.

## § 11 INDGÅELSE AF GENERELLE AFTALER

### Stk. 1.
PROSA/STUD kan ikke indgå kollektive aftaler vedr. løn- og arbejdsforhold.
Sådanne aftaler kan udelukkende indgås af de pågældende medlemmers arbejdsplads
lokalafdeling.

### Stk. 2.
Andre generelle aftaler kan indgås af bestyrelsen.

### Stk. 3.
Spørgsmål kan afklares ved urafstemning, hvis:
a) Bestyrelsens flertal ønsker det
b) Generalforsamlingens flertal finder det nødvendigt.
c) Mindst en tiendedel af foreningens medlemmer skriftligt fremsætter krav
   herom til bestyrelsen.

## § 12 UDMELDELSE/EKSKLUSION

### Stk. 1.
Udmeldelse af foreningen skal ske skriftligt til PROSAs administration med
mindst 1 måneds varsel til den 1. i en måned.

### Stk. 2.
Ved åbenbar modarbejdelse af foreningens beslutninger og bestræbelser kan et
medlem ekskluderes af foreningen. Beslutning herom træffes af bestyrelsen.

### Stk. 3.
Eksklusion kan af den ekskluderede forlanges behandlet på førstkommende
generalforsamling, til hvilken vedkommende har møde- og taleret. Behandling
skal finde sted umiddelbart efter godkendelse af beslutningsdygtighed.

## § 13 VEDTÆGTSÆNDRINGER
### Stk. 1.
Vedtægtsændringer kan vedtages med 2/3 af de afgivne stemmer på
en generalforsamling. Ved afstemningen skal der enten stemmes for
eller imod.

## § 14 FORENINGENS OPLØSNING
### Stk. 1.
Foreningens opløsning er betinget af, at vedtagelse herom sker på 2
på hinanden følgende generalforsamlinger. Ved begge
generalforsamlinger skal opløsningen vedtages med mindst 2/3 af
afgivne stemmer for.

### Stk. 2.
Ved opløsning af PROSA/STUD overgår foreningens midler til
Landsforeningen PROSA.

---

Vedtægterne er senest ændret på generalforsamlingen 8. oktober 2012.
